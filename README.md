# Conceptnota Partij Zonder Programma

(Versie 0: 19/11/2025)

1. Doel
    1. Het doel van een 'neutrale partij', een 'partij zonder programma'  (PZP) is het versterken van de  parlementaire democratie door de introductie in het parlement van volgens het algemeen stemrecht verkozen neutrale volksvertegenwoordigers die noch tot de meerderheid, noch tot de oppositie behoren, maar initiatieven nemen om wetsvoorstellen op hun kwaliteiten te laten beoordelen door een volksjury, die samengesteld is uit gelote burgers. De loting vergroot het democratisch gehalte van onze huidige parlementaire democratie, die verpopt tot een participatieve democratie.
    1. Vele kiezers stemmen blanco, ongeldig of niet omdat ze politiek dakloos zijn en zich door geen enkele partij vertegenwoordigd weten. Het doel van de PZP om de participatie van de burgers te vergroten, biedt hen de mogelijkheid zich in het politieke debat te mengen.
    1. De eerste jaren zal de participatieve democratie een experiment zijn en een laboratorium om de participatieve democratie stapsgewijs uit te testen en uit te bouwen.
    1. Met het initiatief zetten we de eerste stap om de participatieve democratie in de grondwet te verankeren. Op termijn kan dit gebeuren door de senaat te vervangen door een volksjury. 
1. Beleid PZP
    
    1. Tijdens de vergaderingen van de PZP is het de bedoeling om de geïnteresseerden vertrouwd te maken met het concept, doelstellingen en de verantwoordelijkheden van leden en verkozenen van  de PZP.
    
    1. Kandidaat leden
    
        1. Het is onmogelijk om van burgers die toetreden tot de PZP te eisen dat zij geen politieke overtuiging hebben. Wel is het essentieel dat de _verkozenen_ binnen de PZP een ideologisch neutrale houding aannemen. Zij bepalen immers welke de in het parlement besproken wetsvoorstellen worden voorgelegd aan een volksjury, samengesteld uit door loting aangeduide burgers. Bovendien laten zij zich bij de stemming in het parlement, die volgt op de beoordeling van het wetsvoorstel door de volksjury leiden door de uitkomst van die beraadslaging (zie 4.4.).
        
        1. De kandidaten voor de PZP mogen dus in principe een voorgeschiedenis hebben op voorwaarde dat ze zich houden aan de regels beschreven onder 3.2.. In de praktijk is de aanwezigheid van kandidaten met een sterk ideologisch profiel enkel wenselijk als de lijsten ook kandidaten met contrasterende profielen bevatten. ‘Kleurloze’ kandidaten zijn beter geschikt dan kandidaten met een ideologische voorgeschiedenis. Indien er meer kandidaten zijn dan plaatsen, dan krijgen de kleurloze kandidaten voorrang. Uitzonderingen zijn uiteraard altijd mogelijk (zie 3.3.).
    
    1. Vergoedingen leden 
    
        Het lidmaatschap van de PZP is gratis en de verkozenen in het parlement krijgen een parlementaire vergoeding die de kosten van het mandaat moeten dragen.
    
    1. Regeringsdeelname
    
        Om in een regering te stappen is een partijprogramma nodig en dat heeft de PZP niet. Er wordt dus niet overwogen om aan een regering deel te nemen. De partij is echter wel bereid om gedoogsteun te leveren aan een eventuele minderheidsregering conform de resultaten van de beraadslaging van de volksjury (zie 4.4.). Dat is in verschillende opzichten het best mogelijke scenario. Een minderheidsregering zou elk van haar beslissingen moeten aftoetsen aan het parlement en aan de volksjury’s. Dit is exact waar het parlement voor bedoeld is.
    
1. Verkiezingen
    1. Welke verkiezingen
        1. Aanvankelijk is het vooral de bedoeling om aan de federale verkiezingen deel te nemen, omdat enkel het federale niveau de macht heeft om de grondwet te wijzigen. 
        1. Een grondwetswijziging is immers de langetermijndoelstelling van de PZP. Mocht de partij meer kandidaten hebben dan er plaatsen zijn op de federale kieslijsten, dan kan er overwogen worden om ook op te komen bij de gemeenschapsverkiezingen.
    1. Voorwaarden kandidaten
        1. De enige voorwaarde is strikte neutraliteit en de belofte om de beslissing van de volksjury te volgen ook als die tegen de eigen overtuiging ingaat (zie 2.2.).
        1. Het beoordelen van de strikte neutraliteit is een subjectieve afweging die door het partijbestuur wordt gemaakt. De ervaring leert dat de selectie van neutrale kandidaten een delicate maar niet onmogelijke opdracht is (zie 7.1.3. en 7.1.5.).
        1. Kandidaten hoeven geen actieve campagne te voeren en het is zelfs beter als ze niet met de pers praten, tenzij ze bekende persoonlijkheden  en/of extreem welbespraakt zijn. Welbespraaktheid is echter geen voorwaarde om kandidaat te zijn.
    1. Samenstelling lijsten
    
        Dit hangt af van de grootte van de poel van potentiële kandidaten per kieskring:
    
        1. Er zijn minstens 7 kandidaten per lijst nodig (1 kandidaat-titularis en 6 kandidaat-opvolgers). Indien er minder dan 7 kandidaten zijn, dan worden ze allen toegelaten.
        1. Als er meer kandidaten zijn dan plaatsen op de lijst, wordt de samenstelling van de kandidatenlijst bepaald door lottrekking, die door het bestuur georganiseerd wordt. 
        1. Uitzonderingen op de vorige regel zijn mogelijk voor bijzondere kandidaten (bekende persoonlijkheden) die een groot potentieel hebben om veel stemmen te trekken.
        1. De volgorde van de lijst is willekeurig, tenzij de vorige regel van toepassing is. Als een bekende persoonlijkheid op de eerste plaats van de kieslijst staat, de meeste stemmen haalt voor de PZP en bereid is in het parlement te zetelen dan zal hij/zij de PZP in het parlement vertegenwoordigen. De wet laat evenwel toe dat de bekende persoon als stemmagneet fungeert en vervangen wordt door een opvolger.

1. Verkozenen
    1. De verkozenen vervullen een driedubbele rol:
        1. Ze organiseren de vergaderingen van de volksjury's;
        1. Ze nodigen de verkozenen van de andere politieke partijen uit om hun standpunt over welbepaalde wetsvoorstellen uit te leggen aan de gelote volksjury;
        1. Ze volgen de beslissing van de volksjury tijdens de parlementaire stemmingen. Bij een 50%/50% uitkomst van de stemming bij de volksjury onthouden de verkozenen van de PZP zich bij de stemming in het parlement. Dit kan voorkomen worden door een oneven aantal volksjuryleden aan te duiden.
    1. Welke wetsvoorstellen worden gekozen

        Er zijn verschillende modellen mogelijk die allemaal uitgeprobeerd kunnen worden tijdens de eerste jaren. Het is een van de doelstellingen van de PZP om empirisch te bepalen welk model het beste werkt.

        1. Model 1: Een panel van uitgelote burgers rangschikt de wetsvoorstellen in volgorde van belangrijkheid. Na de afloop van deze stemming wordt de volksjury die de wetsvoorstellen, welke beoordeeld dienen te worden, hebben geselecteerd, vervangen door een gelote volksjury die de geselecteerde voorstellen zal beoordelen.
        2. Model 2: Op basis van de parlementaire debatten kan worden geëvalueerd welke wetsvoorstellen de krapste meerderheid hebben. Deze kunnen worden geselecteerd door de verkozenen om aan de volksjury voor te leggen, omdat de volksjury dan het meeste gewicht in de schaal kan leggen.
        3. Model 3: De verzamelde oppositie partijen worden uitgenodigd om zelf te suggereren welke wetsvoorstellen best aan de volksjury zouden worden voorgelegd. Dit versterkt de positie van de oppositie die in het huidige parlementaire systeem buitenspel staat.
        4. Model 4: Alle traditionele partijen mogen voorstellen om hun wetsvoorstellen aan de volksjury voor te leggen. De volksjury aanhoort daarna ook de standpunten van de tegenpartij.
        5. Model 5: De lijst met wetsvoorstellen wordt op een website geplaatst en via een gevalideerd computerprogramma bepaalt het internet welke van deze voorstellen aan de volksjury wordt voorgelegd. 

    1. Organisatie verkozenen

        Indien er meerdere verkozenen zijn, is het nuttig om een fractievoorzitter onder de verkozenen aan te duiden die het woord neemt in het parlement en de pers te woord kan staan.

    1. Beslissingen van de volksjury

        De verkozenen van de PZP volgen de beslissing van de volksjury proportioneel. Als 60% van de volksjuryleden voor een motie stemmen, 30% tegen zijn en 10% zich onthouden, dan drukt 60% van de PZP-verkozenen op het ja-knopje, 30% op het nee-knopje en onthoudt de overige 10% zich bij de stemming. Hoe groter het aantal zetels, hoe nauwkeuriger de PZP de wil van het volk kan vertegenwoordigen. Welke vertegenwoordigers worden toegewezen aan de drie verschillende opties (ja, nee, onthouding) wordt per lottrekking bepaald. Het is van cruciaal belang dat de verkozenen de hen toegewezen beslissing volgen, zelfs als die tegen hun eigen mening in zou gaan. Bij minder dan 10 verkozenen worden de stemmen over hoger vermelde  beslissing van de volksjury als volgt verdeeld: 1 verkozene stemt voor; 2 verkozenen stemmen allebei voor; bij 3 verkozenen stemmen 2 voor en 1 tegen; bij 4 verkozenen stemmen er 3 voor en 1 tegen; bij 5 verkozenen stemmen er 4 voor en 1 tegen; bij 6 verkozenen stemmen er 4 voor en 2 tegen; bij 7 verkozenen stemmen er 5 voor en 2 tegen; bij 8 verkozenen stemmen er 6 voor en 2 tegen en tenslotte bij 9 verkozenen stemmen er 6 voor en 3 tegen. 

    1. Vergoedingen

        De verkozenen van de PZP ontvangen een parlementaire wedde, gezien ze immers hun vorige job moeten opgeven om in het parlement te zetelen en de taken beschreven onder punt 4.1. te vervullen.

1. Volksjury
    1. Samenstelling
        1. De volksjury moet representatief zijn voor en een getrouwe afspiegeling van de diversiteit van de Belgische bevolking, op basis van onderstaande criteria.
        1. Geografie: In de volksjury voor het federale parlement moeten alle Belgische provincies vertegenwoordigd zijn in verhouding tot hun bevolkingsaantal. Bemerk dat dit NIET in verhouding is tot het aantal verkozenen van die provincies. Met andere woorden: Antwerpse verkozenen vertegenwoordigen ook Luxemburgse burgers en vice versa. Indien de PZP 1 enkele verkozenen heeft uit Oost-Vlaanderen, dan nog moet de volksjury samengesteld zijn met leden uit alle Belgische provincies.  Een mogelijke volksjury voor de Vlaamse of Waalse parlementen zou uiteraard enkel uit Vlaamse, respectievelijk Waalse burgers bestaan.
        1. Geslacht: De volksjury’s bestaan uit 50% mannen en vrouwen (zoals vermeld op de identiteitskaart).
        1. Opleidingsniveau: De volksjury bevat hetzelfde percentage hoger opgeleiden als de hele bevolking.
        1. Leeftijd: Er wordt getracht om alle leeftijdscategorieën bij de volksjury’s te betrekken.
        1. PZP waakt erover dat aan deze voorwaarden voldaan is.
    1. Voor de volksjuryleden is geen neutraliteit vereist. Iedereen kan en mag in de volksjury zitten die door loting samengesteld wordt en die zo representatief als mogelijk moet zijn voor de diversiteit van de maatschappij (zie 5.1.1.).
    1. Moeilijkheidsgraad te beoordelen wetsvoorstellen
        1. Het schrijven van wetsontwerpen is een complex proces waarbij parlementaire commissies en de studiediensten van politieke partijen zijn betrokken. Sommige wetgevingen gaan over technische materies en kennen een complexiteit die het objectief beoordelen moeilijk maakt.
        1. De verkozen politici zijn zelf ook zelden of nooit experts in de materies waarvoor ze bevoegd zijn. Volksvertegenwoordigers zijn vaak juristen, historici en politieke wetenschappers die even weinig weten over gezondheidszorg, ingenieursprojecten of onderwijs als de doorsnee burger. De volksvertegenwoordigers nemen beslissingen op basis van vereenvoudigde informatie die hen verstrekt wordt door experten. Een volksjury zit in eenzelfde situatie. Ze neemt een beslissing op basis van vereenvoudigde informatie die ze wordt verstrekt door experten of door verkozenen van andere partijen (zie 5.9. en 5.10.). 
        1. In plaats van een vage bezorgdheid over complexe wetsvoorstellen is het nuttig om naar concrete voorbeelden te kijken. Een lijst van wetsvoorstellen kan geraadpleegd worden op de [website](https://www.dekamer.be/kvvcr/showpage.cfm?section=/flwb\&language=nl\&cfm=ListDocument.cfm) van de Kamer. Het recentste voorstel dat op het moment van de samenstelling van deze conceptnota is [56K0882001](https://www.dekamer.be/FLWB/PDF/56/0882/56K0882001.pdf): "_Voorstel tot resolutie betreffende het opheffen van de arbitragepanels van de investeringsbeschermingsverdragen van de Belgisch-Luxemburgse Economische Unie en het Energiehandvestverdrag_". Deze titel klinkt bijzonder ingewikkeld, maar de tekst van het voorstel is dat eigenlijk niet. Het gaat over een wetsvoorstel uit ecologistische hoek dat fossiele brandstofbedrijven wil beletten om te procederen tegen milieumaatregelen, buiten de rechtbank om. Het zou voor de gewone burger nuttig zijn om de argumenten vóór de arbitragepanels beknopt te horen. Nazicht van andere wetsvoorstellen op de lijst van de Kamer geeft aan dat zelfs de meest ingewikkelde technische materies terug te voeren zijn op eenvoudige maatschappelijke kwesties.
     1. Te beoordelen wetsvoorstellen
         1. Het is onmogelijk om op korte termijn alle wetsvoorstellen van het parlement aan de volksjury voor te leggen. Er zal dus een keuze gemaakt worden maar voorrang wordt verleend aan deze wetsvoorstellen waar discussie over bestaat.
         1. Voor de keuze van de te beoordelen wetsvoorstellen zijn er verschillende modellen die kunnen gebruikt worden en die in meer detail toegelicht worden in 4.2..
         1. Taal van de beraadslaging
             1. Indien de PZP kan gebruikmaken van de  vergaderruimtes in het parlement, dan kan ze trachten om simultaanvertaling te organiseren.
             1. Er bestaan tegenwoordig ook technologische oplossingen (artificiële intelligentie algoritmes) om het taalprobleem op te lossen.
             1. Het is in elk geval belangrijk dat zowel Nederlands- als Franstalige politici ingaan op de uitnodigingen van de PZP/PSP.
    1. Planning
        1. De reactieve vergaderingen (zie 7.2.2.) van de PZP kunnen in minder dan één dag worden afgehandeld.  Dit laat de volksjuryleden toe om van bij hen thuis naar Brussel en terug te reizen, zonder overnachting. Dit werkt kostenbesparend en vergroot de kans dat de volksjuryleden op de uitnodiging van de PZP zullen ingaan. Voor complexe wetgeving kan overwogen worden om een uitzondering op dit principe te maken, vooral wanneer dat gebeurt in combinatie met een volksjury met debatfase (Zie 5.6.3.).
        1. Indien opportuun kan de volksjury ook tijdens het weekend samenkomen om ervoor te zorgen dat werkende volksjuryleden beschikbaar zijn. 
        1. In eerste instantie moet er geprobeerd worden of fysieke bijeenkomsten mogelijk zijn, maar het kan overwogen worden om online bijeenkomsten te houden.
    1. Frequentie
        
        Dit hangt af van het aantal zetels dat de PZP vertegenwoordigt in het parlement (zie ook 5.8.2.). Een zetel vertegenwoordigt een jaarlijks inkomen van 137.500 €. Aan 5.000 € per bijeenkomst kan hiermee om de twee weken een volksjury worden georganiseerd. Hierbij is de onkostenvergoeding van en de catering voor de volksjuryleden inbegrepen. Omdat de verkozenen van de PZP boven op de partijfinanciering ook een parlementaire wedde verdienen, en omdat diezelfde verkozenen de volksjury’s organiseren, zijn er geen extra loonkosten verbonden aan het organiseren van de juryvergaderingen. Vanaf vijf verkozenen is het in principe mogelijk om wekelijkse juryvergaderingen te organiseren. Op die manier is het mogelijk om over een legislatuur duizenden mensen te laten kennismaken met de participatieve democratie. Het verleden leert dat het bijwonen van burgervergaderingen of andere volksjury’s bijna altijd een positieve ervaring is (zie 7.1.3.). Zo worden de deelnemers van de volksjury’s de beste ambassadeurs van de participatieve democratie.

    1. Verloop van een vergadering
    
        Er zijn verschillende modellen mogelijk. Deze moeten proefondervindelijk met elkaar worden vergeleken om te ontdekken welke het meest effectief is. In alle modellen krijgen de politici van de meerderheid en de oppositie de kans om hun standpunt over een specifiek wetsvoorstel uit te leggen aan de leden van de volksjury. Ze kunnen hiervoor eventueel beroep doen op door hen aangeduide externe experten. De voor- en tegenstanders van het wetsvoorstel krijgen evenveel tijd. De indieners van het wetsvoorstel komen het eerst aan bod. Daarna volgen de tegenstanders. Eventueel volgen na de presentaties een wederwoord van de voorstanders.

        1. In het eenvoudigste model gaat de volksjury onmiddellijk na de presentaties van de verkozen politici over tot een anonieme stemming.
        1. Een andere optie is om de volksjuryleden de mogelijkheid te geven om vragen te stellen aan de volksvertegenwoordigers van de meerderheid en de oppositie en daarna over te gaan tot een anonieme stemming.
        1. Een derde model is om de volksjury onder elkaar te laten debatteren over de argumenten van de door de politici en hun experts verduidelijkte standpunten, alvorens te stemmen. Het is belangrijk dat deze debatten worden gemodereerd door een niet-volksjurylid (bijvoorbeeld een PZP-verkozene die ervoor zorgt dat iedereen evenveel spreektijd krijgt)  teneinde te voorkomen dat de luidste stemmen de discussie domineren. Het kan ook nuttig zijn om aan het begin van de volksjuryvergadering (d.w.z. voor  de uiteenzettingen van de politici) een initiële stemming te organiseren over het te bespreken wetsvoorstel. Op basis van de resultaten van deze voorlopige stemming kunnen de leden van de volksjury na de uiteenzettingen van de politici in kleine groepjes worden geplaatst, waarbij de voor- en tegenstanders van het wetsvoorstel evenredig verdeeld zijn. Dit vergroot de kans dat de debatten evenwichtig gebeuren. Uit respect voor de leden van de volksjury is het van belang dat iedereen evenveel tijd krijgt om zijn/haar standpunten naar voren te brengen. 
        1. Andere modellen (b.v.b. online) kunnen overwogen worden. Een van de hoofddoelen van de PZP is immers om de participatieve democratie met empirisch bewijs te onderbouwen.

    1. Vergoedingen
    
        Alle volksjuryleden krijgen een onkostenvergoeding zodat er geen financiële redenen zijn om niet op de uitnodiging van de PZP in te gaan.

    1. Representatie
        1. Aan de hand van een computerprogramma wordt een representatief staal, dat voldoet aan hogervermeld voorwaarden van samenstelling (zie 5.1.1.), uitgeloot.
        2. Het aantal volksjuryleden hangt af van het aantal zetels van de verkozenen van de PZP in het parlement. Hoe groter het aantal zetels de PZP telt in het parlement, hoe nauwkeuriger de PZP de wil van het volk vertegenwoordigt en hoe groter het aantal volksjuryleden dat geloot kan worden om de geselecteerde wetsvoorstellen kunnen beoordelen. 
    1. Experten
        1. De PZP kan een aantal neutrale experten nomineren wiens namen ter goedkeuring worden voorgelegd aan de andere partijen. Enkel als de andere partijen geen ideologische bezwaren hebben tegen de genomineerde experten, kunnen deze experten deelnemen aan het debat (zie 5.6.). 
        1. De verkozenen van de partijen hebben ook het recht om hun eigen experten aan te duiden. Deze kunnen dan neutraal of niet neutraal zijn. Het zijn twee modellen die experimenteel moeten uitgeprobeerd worden om te zien wat best werkt.
    1. Facilitatoren
        1. Facilitatoren zijn voornamelijk van belang bij proactieve volksvergaderingen (zie 7.2.1), ze zijn minder cruciaal bij de beraadslagingen van de volksjury.
        1. De informatie over het te beoordelen wetsvoorstel wordt op een bevattelijke en verstaanbare manier aan de volksjury gepresenteerd door de verkozene. Informatie over het thema wordt aangevuld met een analyse van de uitdagingen.
        1. Om het proces inclusief te laten verlopen, kunnen facilitatoren worden voorzien om de discussies en beraadslagingen vooruit te helpen en iedereen aan bod te laten komen. In dit model wordt iedereen tijdens de beraadslaging uitgenodigd om deel te nemen aan de discussie.
    1. Belangenvermenging
        De volksjuryleden komen pas op de dag van de vergadering te weten voor welk wetsvoorstel ze zijn uitgeloot. De jury wordt ook na elke vergadering vervangen. Hierdoor wordt het moeilijk om een volksjury te beïnvloeden of om te kopen.
    1. Deelname volksvertegenwoordigers aan uitnodiging van volksjury
        
        Het idee van de PZP staat of valt met de bereidheid van de traditionele partijen om hun standpunt uit te leggen aan de gelote volksjury. Gelukkig hebben deze traditionele partijen er zelf alle belang bij om dit te doen.
        
        1. De oppositiepartijen hebben in het huidige politieke systeem eigenlijk geen enkele macht. Ze slagen er nooit in om de vertegenwoordigers van de meerderheidspartijen van mening te veranderen. De situatie ligt helemaal anders bij de leden van de volksjury. Zij zijn wel bereid om naar de argumenten van de oppositie te luisteren. De oppositie heeft er dus alle belang bij om deel te nemen aan de vergaderingen van de volksjury. Als de oppositie erin slaagt om de volksjury aan haar kant te winnen, dan versterkt dat haar positie in het parlement.
        1. Als de oppositie deelneemt aan de vergaderingen van de volksjury’s, dan kunnen de meerderheidspartijen niet achterblijven. Anders is de kans groot dat de volksjury altijd de mening van de oppositie zal volgen, wat de positie van de meerderheid in het parlement zou verzwakken.
    1. Notulen volksjury
        De beraadslagingen van de volksjury worden samengevat en op de website van de PZP geplaatst om de transparantie te bevorderen.

1. Bijkomende vragen

    1. Financiering campagne 
        1. Het is heel moeilijk om met het huidige systeem van partijfinanciering als nieuwe partij een evenwaardige campagne te voeren.
        1. De beste manier om media aandacht te krijgen is om bekende persoonlijkheden aan te spreken. Er zijn heel wat bekende bekende persoonlijkheden die zich kritisch hebben uitgelaten over het huidige kiessysteem. 
        1. Belangrijk is dat we de diversiteit uit het politieke landschap bewaren binnen de PZP.
    1. Communicatie naar de burgers
        1. PZP is de naam waarmee leden worden aangetrokken (<https://zonder-programma.be>) maar is niet de naam waarmee naar de kiezer gestapt wordt.
        1. Om naar de kiezer te stappen zal de naam Basta of Blanco+ gebruikt worden (<https://zonder-programma.be/basta>).
        1. Mochten bekende persoonlijkheden bereid zijn om via traditionele en sociale media hun sympathie voor de PZP te delen, dan zou dit de media-boycot van de kleine partijen omzeilen.

1. Referenties
    1. Inspiratiebronnen

        De PZP werd geïnspireerd door, en bouwt verder op, de ideeën en initiatieven van anderen.
    
    1. De tekortkomingen van de representatieve democratie staan duidelijk beschreven in David Van Reybroucks boek [Tegen Verkiezingen](https://nl.wikipedia.org/wiki/Tegen_verkiezingen). Dit pamflet legt uit hoe de uitvinders van de democratie in het Oude Griekenland niet aan verkiezingen deden maar hun volksvertegenwoordigers aanduidden per loting. Dit systeem lijkt op de jury-rechtspraak zoals die thans nog in de Angelsaksische wereld wordt bedreven. Het vormt de inspiratie voor de volksjury’s van de PZP.

    1. Jean-Jacques Rousseau (1712-1778) was een van de vaders van de moderne democratie. Hij was echter sterk gekant tegen de representatieve democratie ("[Het Sociaal Contract](https://www.rousseauonline.ch/pdf/rousseauonline-0004.pdf)”). Rousseau stelde dat er een belangenconflict bestaat tussen de verantwoordelijkheid van het parlement om enerzijds wetten te formuleren, en anderzijds om over diezelfde wetsvoorstellen te stemmen (boek II, hoofdstuk VII). De oplossing van dit probleem vereist een duidelijke scheiding tussen de twee rollen van het parlement. De PZP brengt deze scheiding in de praktijk. Rousseau was ook een voorstander van loting als alternatief voor verkiezingen (boek IV, hoofdstuk III).

    1. [Agora.brussels](https://www.agora.brussels/) was een politieke partij die van 2019 tot 2024 vertegenwoordigd was in het Brussels hoofdstedelijk parlement. Het zette de deliberatieve democratie om in de praktijk. Vijf jaar lang bewees Agora.brussels op regionaal niveau dat per loting samengestelde burgervergaderingen niet alleen mogelijk zijn, maar ook effectief werken. Een belangrijke nuance is dat Agora.Brussels _proactieve_ volksvergaderingen organiseerde, in tegenstelling tot de _reactieve_ volkjury’s van de PZP. Het verschil tussen deze twee modellen wordt beschreven in punt 7.2. Ondanks het succes van de proactieve volksvergaderingen besloot Agora.Brussels om in 2024 niet meer aan de verkiezingen deel te nemen. De voornaamste reden hiervoor was de cynische onwil van de andere partijen om de aanbevelingen van de uitgelote burgers ter harte te nemen. Zie het [interview](https://www.bruzz.be/politiek/agora-zonder-pepijn-kennis-de-politiek-nog-niet-klaar-om-de-macht-af-te-geven-2023-05-23) met Pepijn Kennis voor verdere informatie hieromtrent. De ervaringen van Agora zijn gedetailleerd beschreven in het boek "[Do Agora yourself](https://periferia.be/do-agora-yourself/)”.

    1. "[We need to talk](https://www.weneedtotalk.be/nl/partijfinanciering)" was een gemengd panel dat 60 uitgelote burgers samenbracht met verkozen politici om de politieke impasse rond de partijfinanciering te doorbreken. De partijen ontvangen hoge overheidssubsidies, en er was kritiek op het gebrek aan controle en de grote reserves. De uitkomst was een ambitieus pakket van 34 aanbevelingen. De hoop was dat een gemengde vergadering van burgers en volksvertegenwoordigers de problemen van Agora.Brussels kon vermijden. "We need to talk” deed 34 concrete aanbevelingen met de steun van een aanzienlijk deel van het parlement. Helaas beslisten de grootste partijen om de aanbevelingen te negeren.

    1. [Blanco](https://blanco2024.be/) klaagde hetzelfde probleem aan als "We need to talk”, maar trachtte dit te doen van binnen het parlement. Het stelde voor om de "dakloze kiezer” te vertegenwoordigen door een lege zetel in het parlement. Dat zou ervoor zorgen dat blanco stemmen zouden resulteren in een verlies aan inkomsten bij de overige partijen. Blanco is erin geslaagd om tijdens de verkiezingen van 2024 in alle Belgische kieskringen op te komen met niet-ideologisch gekleurde kandidaten.

1. Definities

    1. "proactieve volksvergaderingen" brengen uitgelote burgers samen om constructieve voorstellen te ontwikkelen die dan worden voorgelegd aan de verkozen politici. Agora.brussels organiseerde dergelijke vergaderingen vijf jaar lang in de regionale context van het Brussels Hoofdstedelijk Gewest. Haar  proactieve assemblees verliepen als volgt: 
        1. Tweemaal per jaar kwam een representatieve groep uitgelote burgers samen om bepaalde maatschappelijke onderwerpen (mobiliteit, huisvesting, ...) te bespreken.
        1. Na uitvoerig overleg maakten de leden van de proactieve vergadering een unanieme (>85% meerderheid) aanbeveling aan het (Brusselse) parlement.
        1. De volksvertegenwoordiger van Agora.Brussels (Pepijn Kennis) presenteerde de voorstellen van de proactieve vergadering aan de andere volksvertegenwoordigers.
       
        De ervaring van Agora.Brussels was dat gewone burgers er bijna altijd in slagen om hun meningsverschillen aan de kant te zetten en constructieve voorstellen te maken. Jammer genoeg worden deze voorstellen daarna steevast genegeerd door de andere politieke partijen.
    
    1. "reactieve volksvergaderingen" of "volksjury's" bieden een antwoord op de frustraties van Agora.Belgium (7.1.3 en 7.2.1) en "We need to talk" (7.1.4). Het reactieve model is minder ambitieus dan het proactieve model maar heeft een aanzienlijk grotere kans op slagen. In plaats van zelf voorstellen te doen, nemen de  uitgelote burgers in een reactieve volksjury enkel beslissingen over de bestaande voorstellen van de andere politieke partijen. Dit heeft een aantal voordelen:
        1. Reactieve vergaderingen zijn korter, goedkoper en gemakkelijker te organiseren dan proactieve vergaderingen. Daardoor zal de PZP veel meer dan twee assemblees per jaar kunnen organiseren.
        1. In tegenstelling tot proactieve vergaderingen kunnen de reactieve volksjury’s onmogelijk worden genegeerd door de andere politieke partijen. Een partij die haar kat stuurt naar een volksjury van de PZP loopt immers het risico dat de beslissing van de jury in haar nadeel uitdraait (5.12.).
        1. De aanwezigheid van een partij die niet al van op voorhand haar mening heeft bepaald over de wetsvoorstellen kan de dynamiek van het parlementaire debat volledig veranderen. Voor het eerst sinds de oprichting van ons land zullen wetten immers niet per definitie meerderheid-tegen-oppositie door het parlement worden gejaagd. Soms zal de PZP met de meerderheid stemmen, soms tegen. Dat kan de gezondheid van de democratie enkel bevorderen.
